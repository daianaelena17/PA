# PA
laboratoare Proiectarea Algoritmilor

De ce Proiectarea Algoritmilor?

Răspunsul este simplu: complexitatea algoritmilor, plăcerea de a explora alternative, de a le compara și în final de a rezolva optim problemele. Totodată posibilitatea de a fi creativ și de ce nu chiar inovativ, capacitatea de a generaliza anumite aspecte și de soluționa probleme din viața de zi cu zi sunt doar câteva dintre aspectele pe care le vom explora împreună.

Nu ne rezumăm la calcul computațional; algoritmii pot fi aplicați în orice circumstanțe și fundamentează o serie de decizii care guvernează multiple aspecte din realitatea înconjurătoare. Absolut toți algoritmii analizați se regăsesc în viața de zi cu zi, într-adevăr cu frecvențe diferite, iar faptul că noi putem înțelege ce se întâmplă în profunzime ne poate oferi acel ”je ne sais qois” care să ne diferențieze.

Astfel, avem o plajă largă din care să alegem: în cazul rețelisticii: algoritmii de rutare, politicile de load-balancing si flux maxim; în sisteme de operare: scheduling, caching; grafica cu prelucrarea imaginilor, determinarea contururilor, iluminare și texturare; baze de date cu indecși, operatorul ”select” în sine; componente hardware pornind de la banalul incrementator pe biți și până la procesoarele DSP pentru prelucrarea semnalelor; inteligența artificială cu tot ce înseamnă prelucrarea limbajului natural, analiza rețelelor sociale, analiză semantică, sisteme bazate pe reguli. Pe scurt, sky is the limit!

În altă ordine de idei, fără a ne auto-flata, dacă acum nu incercam să înțelegem si stăpânim algoritmii și posibilitățile oferite, atunci când?

Astfel accentul este pus pe partea formală, importanța și utilitățile algoritmilor, iar implementările propriu-zise pot fi considerate o „validare”.

Ultimul aspect cu adevărat important este că algoritmii stau la baza a cam tot ce înseamnă Computer Science, iar proiectarea eficientă a acestora face diferența.
Pentru cine?

În primul rând pentru tine și sperăm să conștientizezi acest lucru: totul se rezumă la a-ți construi o bază de cunoștințe utilă în viața, indiferent de specializarea pe care o vei urma. Oricum nu există subdomeniu din Computer Science în care să nu apelezi la algoritmi, oricât de simpli sau complecși. Pe de altă parte, numărul de persoane care pot spune că înțeleg algoritmii, știu să-i aplice și să determine soluția optimă este restrâns, creând astfel o comunitate activă si dinamică.
Ce vom face?

Vom aprofunda elementele fundamentale necesare rezolvării fiecărei clase de probleme analizate, prezentând mai multi algoritmi de rezolvare pentru fiecare problemă studiată și evidențiând algoritmii optimi. Pornind de la aceste elemente, vom accentua punctele de interes identificate, descoperind șabloane de rezolvare și modalități de constuire a soluțiilor pentru o problemă.

Câteva din aspectele atinse includ:

    Divide et Impera, Greedy și programare dinamică;
    Parcurgeri pe grafuri (BFS, DFS) și sortare topologică;
    Căutări in spațiul stărilor (best-first, A*);
    Alte aplicații DFS (componente tare conexe, puncte de articulație, punți);
    Backtracking și optimizări (prospective și retroactive);
    Drumuri minime și arbori minimi de acoperire;
    Algoritmi Minimax;
    Fluxuri maxime;
    Algoritmi aleatori.

